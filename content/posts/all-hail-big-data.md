+++
title = "All Hail Big Data!"
date = 2021-05-07T06:43:49+03:00
author = "personinblack <berkay@tuta.io>"
cover = "big-data.jpg"
tags = ["privacy"]
keywords = ["privacy"]
description = """
Neden ve kimden gizleniriz? Gizlilik, eğer saklayacak hiçbir şeyimiz yoksa niçin önemli?
Bütün bunlar sana hiçbir şey ifade etmiyor olabilir fakat benimle kal,
mevzu oldukça basit.
"""
+++

Neden ve kimden gizleniriz? Gizlilik, eğer saklayacak hiçbir şeyimiz yoksa niçin önemli?
Bütün bunlar sana hiçbir şey ifade etmiyor olabilir fakat benimle kal,
mevzu oldukça basit.

#### Nedir bu gizlilik?

Mahremiyet herkes için önemlidir. Örneğin arkadaşımıza yazdığımız bir e-postada
hükümeti eleştiriyor olabiliriz; veya uyuşturucu ile alakalı bir geçmişimiz olabilir.
Bu tarz kişisel bilgilerin istemediğimiz kimselerin eline geçmesini istemeyiz. Böyle bir
durumda gizliliğin ihlali sonucu işimizden olabilir, hatta belki hapse bile girebiliriz.
Gizlilik, bu ve benzeri kişisel bilgilerimizin başkalarının eline geçmesini
engellemektir. Gizliliğimiz, hayatımızdır.

#### Saklayacak hiçbir şeyim yok, neden gizliliğime önem vereyim ki?

Eğer ki şu an üzerinde kıyafetlerin varsa, ara sıra fısıltıyla konuşuyorsan,
kapılarını kapatıyorsan veya internet üzerindeki hesaplarında şifreler kullanıyorsan;
saklayacak birçok şeyin var demektir; fakat henüz bunun farkında olmayabilirsin.

Hala saklayacak birşeyinin olmadığını düşünüyorsan; evindeki perdeleri kaldırmayı,
e-maillerini ve kredi kartı harcamalarını herkesle paylaşmayı veya çıplak fotoğraflarını
internette yayınlamayı deneyebilirsin. Zor, değil mi? Peki bunları biz yapamıyorsak neden
başkalarının yapmasına müsaade ediyoruz? Neden devletlerin ve özel kuruluşların kendi
çıkarları için gizliliğimizi ihlal etmelerine izin veriyoruz? Mesele saklayacak
birşeyimizin olup olmaması değil; mesele özel hayatımızın kimseyi ilgilendirmiyor olması.

#### Gizliliğimin önemini kavradım, hayatımı nasıl geri kazanabilirim?

İçerisinde bulunduğumuz dünyada, gizliliğimizi tamamen kontrolümüz altına almamız
pek mümkün değil; fakat oldukça büyük bir kısmının kimin eline geçeceğine kendimiz karar
verebiliriz. Bazen gizliliğimizin ihlalinden haberimiz dahi olmayabilir. Bazen ise bazı
kolaylıklar adına birazcık gizlilikten feragat edebiliriz. Fakat mevzu şu ki; kişisel
verilerimizin ne şekilde toplandığı ve işlendiği üzerinde bir miktar da olsa söz hakkı
sahibi olmalıyız. Gizlilik, özgürlükle yakından bağlantılı olarak insani bir hakdır.
Tıpkı diğer insan hakları gibi gizliliğimizi ihlal edenlerin de buna karşın sorumlu
tutulmalarını sağlamak bizim görevimiz.

Gizliliğine sahip çıkmak adına yapabileceklerinin bir listesi:

* Google, Facebook, Microsoft gibi gizliliğini ihlal eden topluluklara karşı sesini
çıkart. Bu ve benzeri topluluklara ait güvenilir olmayan servislerin kullanımından
uzak dur ve kişisel verilerini çıkarları için kullanmalarına izin verme.
* Her türlü dijital ortamdaki verilerini şifrele. Bilgisayarındaki verilerinin,
gönderdiğin e-maillerinin, kullandığın şifrelerinin ve bütün internet trafiğinin
şifrelendiğinden emin ol.
* Etrafındaki insanları bu konuda bilinçlendir. Herkes gizliliğin önemini anlamadığı
sürece tam bireysel gizliliğe sahip olamayız.
* Bağımsız olduğunu düşündüğün basın kuruluşlarını destekle. Gizlilik için düzgün işleyen
bir demokrasiye; ve düzgün işleyen bir demokrasi için bağımsız bir basına ihtiyacımız var.
* Gizliliğini ihlal eden servisleri, gizliliğini koruyan alternatiflerle değiştir.
Bunun için https://prism-break.org ve https://privacytools.io 'dan yardım alabilirsin.
